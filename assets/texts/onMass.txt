 <b>CO DĚLAT PŘI MŠI SVATÉ</b>
 
 Zastavíme se u patnácti nejdůležitějších momentů ze mše sv. Pro tvou přípravu postačí, připomeneš-li si jeden či dva okamžiky a uvědomíš si jejich význam.
 Viděl jsi někdy obrázek v 3-D? Jde o to objevit na ploše třetí rozměr, aby ti obraz plasticky vystoupil před očima. Není snadné přijít na to, jak se na obrázek dívat, ale pokud se ti to podaří, poznáváš nový svět! Spatříš, co se nedá vidět při pouhém pohledu. A podobně bys mohl prožívat Kristovo utrpení a smrt na Kalvárii v r. 30, vidět setníky, křičící dav, Pannu Marii pod křížem..., protože to všechno se při mši uskutečňuje. Ale teď popořádku:
 1. POLIBEK NA OLTÁŘ: když se kněz blíží k oltáři, celé nebe, kde trůní Nejsvětější Trojice, se otevírá, aby kontemplovalo oběť, jež se připravuje. Můžeš vidět (v 3-D) "otvor" ve stropě, v němž se objevuje Bůh Otec, Syn a Duch svatý, kteří přihlížejí a naslouchají všemu, co kněz a ty děláte a říkáte. A proč celebrant při svém příchodu políbí oltář? Oltář jako obětní místo symbolizuje Krista, který tam zanedlouho bude reálně i podstatně přítomen (někdy bývají v oltáři zabudovány ostatky svatých, které kněz svým polibkem uctívá).
 Ty také můžeš svým srdcem zanechat na oltáři polibek, zatímco říkáš: Ježíši, miluji tě!
 2. MILOST NAŠEHO PÁNA JEŽÍŠE KRISTA... S VÁMI SE VŠEMI: tak zdraví kněz a pomáhá nám vidět Ježíše Krista. Mše sv. je nejen  památkou jeho umučení, smrti a zmrtvýchvstání. Ježíš je živý a je tím, kdo nekrvavě přináší své Tělo a Krev v oběť Bohu Otci, a my s ním. Mše sv. je Ježíš, který se stále obětuje za nás lidi skrze ruce kněze, a získává nám tak účast na věčném životě.
 3. BIJEME SE V PRSA: "Vyznávám… je to má vina, má veliká vina." Víš, proč se bijeme v prsa na levé straně? Protože tam je srdce. Jako když chceš někoho probudit a zaklepeš mu na dveře, tak můžeš  vidět (v 3-D), že tlučeš na  své srdce a říkáš mu: probuď se, změň svůj život, hledej Boha, uč se jej milovat, jednej, obrať se!
 4. PANE, SMILUJ SE: slepý Bartimaios křičel: Synu Davidův, Ježíši, smiluj se nade mnou! (Mk 10, 47); a Pán mu navrátil zrak. Otec posedlého chlapce prosil: Můžeš-li něco, měj s námi slitování a pomoz nám! (Mk 9, 22); a Ježíš chlapce uzdravil. Jenom Bůh jim mohl pomoci. A protože oni neměli nic, zač by si tyto zázraky "koupili", prosí Pána, aby se smiloval a učinil to z milosrdenství a lásky. Stejným způsobem musíš prosit hlasitým a silným hlasem: Pane, smiluj se!!!; a on tě uzdraví. Můžeš svoje výkřiky adresovat: první Bohu Otci, druhý Synovi a třetí Duchu svatému.
 5. MODLEME SE: Nyní kněz mlčky předkládá některý(é) úmysl(y) při obětování mše sv. Totéž můžeš udělat i ty.
 Co znamená obětovat mši sv. za něco? Zatímco přinášíš Bohu Otci to, co je mu nejdražší, život, umučení a smrt jeho Syna Ježíše Krista, prosíš za to, aby ti udělil, oč žádáš při mši sv.
 6. EVANGELIUM: v evangeliu jedná a mluví sám Vykupitel. Prokazujeme živému Slovu svou úctu tím, že stojíme a kněz je po skončení čtení políbí. Také ty můžeš Ježíše vidět, jak k tobě promlouvá, a s láskou ho políbit.
 7. OBĚTOVÁNÍ CHLEBA  A VÍNA:  Sedí se, ale je to okamžik, kdy musíš být nejaktivnější.
 Chléb upečený z mnoha pšeničných zrn je symbol. Co přináší kněz Bohu při obětování? Všechna ta "zrnka", která věřící vkládají na paténu: hodiny práce, malé sebezápory, pocity, potřeby, přání, radosti i bolesti, každodenní zápas o svatost, potřeby svých drahých...  Můžeš říkat: můj Pane a Bože, přináším ti všechno, co mám, a kladu k hostii na paténu i své srdce. Chci být celý tvůj! Navždy tvůj!
 Abys obětoval všechno, co máš, pokus se vidět na paténě sám sebe, své srdce: vidíš (v 3-D), že ve jménu Ježíše kněz obětuje Bohu Otci tvůj život, tvou osobu? (Proto má tak velikou cenu každá maličkost tvého dne, nabídne-li se jako obětina Bohu.)
 Když kněz obětuje kalich, můžeš znovu opakovat toto sebeodevzdání.
 8. LAVABO: Mytí rukou má opět svůj mystický a symbolický význam. Jako voda smývá nečistotu z rukou, tak také Boží láska a milosrdenství omývá duši z hříchů a připravuje ji ke slavení nejsvětější oběti.
 Pros i ty spolu s knězem o čisté srdce slovy: Smyj ze mě, Bože, mou nepravost a očisť mě od hříchu.
 Drahocenná krev z ran ukřižovaného Krista, která bude zakrátko v kalichu, skutečně smývá a odčiňuje hříchy celého světa.
 9. PREFACE: Kdo všechno je na mši sv.? Nepočítej věřící, protože se určitě zmýlíš. Nevěřitelné! Kolik? Celé lidstvo!  Podívej (v 3-D): teď voláme všechno stvoření, aby bylo s námi při proměnění, na kříži. Vysvětlím ti to:
 PÁN S VÁMI: toto "s vámi" se týká všech lidí na světě, nejen těch, kteří jsou přítomni.
 VZHŮRU SRDCE: pozvedni je  až do nebe a spoj se s těmi, kteří tam jsou.
 VZDÁVEJME DÍKY BOHU, NAŠEMU OTCI: a vzápětí se předkládají důvody, pro které děkujeme (tedy především za to, že nám dal Ježíše Krista, potom se udávají další, každý den jiné: snaž se je objevit).
 PROTO S ANDĚLSKÝMI SBORY…: prosíme také anděly, aby s námi poděkovali Bohu. Jak vidíš celé stvoření je přítomno při mši sv., i kdyby kostel byl prázdný! Všechno lidstvo, svatí i andělské kůry.
 10. SVATÝ, SVATÝ, SVATÝ: »Přivedli oslátko k Ježíšovi… Mnoho lidí prostíralo na cestu pláště, jiní zase větvičky, které nařezali na polích. Ti, kdo šli před ním i za ním, volali: "Hosana! Požehnaný, který přichází ve jménu Páně! Požehnané království našeho otce Davida, které přichází! Hosana na výsostech!"« (Mk 11,7-10) Teď, když Ježíš Kristus sestupuje na oltář, volej s celým stvořením: Svatý, Svatý, Svatý… Požehnaný, jenž přichází ve jménu Páně. Hosana na výsostech!
 11. PROMĚNĚNÍ: kněz se v okamžiku proměňování úplně ztotožňuje s Ježíšem Kristem. A Ježíš je Bůh. Ten jednou řekl: Buď světlo!, a bylo; Buďte světla na nebeské klenbě!, a byla (srov. Gen 1,1-15). A nyní Pán Ježíš ústy svého kněze říká: Toto je moje Tělo, a ten kousek chleba se proměňuje v jeho Tělo. Při pozdvihování sv. hostie můžeš opakovat slova sv. Tomáše: "Pán můj a Bůh můj!" A nyní je proměňováno víno v drahocennou Krev Páně: Toto je kalich mé Krve. Při pozdvihování kalicha můžeš říci: Krvi Kristova, opoj mě.
 12. VÍTÁME TĚ NA TVÉM OLTÁŘI, PANE: už je vykonán zázrak. Právě sestoupil Ježíš ještě jednou na zem. Když přišel poprvé, v Betlémě, uvítali jej jen někteří pastýři. Jak necitliví jsme my lidé! Kolikrát ho necháme samotného, protože ho nevidíme!
 Jakmile skončí proměnění,  spěchej mu poděkovat: vítám tě na tvém oltáři, Pane!
 13. OTČE NÁŠ: To je ale štěstí!, Bůh Otec je zvláštně pozorný k tomu, co říkáme, vždyť poznává slova svého Syna. Jak by nás nevyslyšel! Pozorně a vroucně se pomodli s Ježíšem Kristem modlitbu Otčenáše a soustřeď se na všech sedm proseb, které obsahuje.
 14. PŘIJÍMÁNÍ:
 V ZÁSTUPU PŘI ROZDÁVÁNÍ SV. PŘIJÍMÁNÍ: modli se  duchovní svaté přijímání  a úkon kajícnosti ("Pane, nejsem hoden..."), aby ses připravil na jeho příchod.
 TĚLO KRISTOVO, AMEN!: Amen znamená: budiž, tak věřím; vím, že Ten, který ke mně přichází z rukou kněze, je sám Pán (i když moje očí vidí pouhý kus chleba). Amen je veliký úkon víry: řekni to nahlas.
 DOTKL SE JEHO JAZYKA (Mk 7,33): Evangelium vypraví, že jednou přivedli k Ježíšovi hluchoněmého a Ježíš ho uzdravil tím, že se dotkl jeho jazyka. Také teď se dotýká tvého jazyka. Řekni mu pln víry: Můj Bože, miluji tě. Uzdrav také mě!
 15. POZDVIHOVÁNÍ: celkem čtyřikrát se při mši sv. pozdvihuje kalich a paténa:
 PŘI OBĚTOVÁNÍ: se pozdvihuje chléb a víno a spolu s nimi obětujeme Bohu své všechno. Protože mají obětiny zatím jen malou cenu, tak se také jen málo pozdvihují nad oltář.
 PŘI PROMĚNĚNÍ: v tomto okamžiku se zpřítomňuje Ježíš Kristus svým Tělem a svou Krví. Sv. hostie a kalich se pozdvihují, aby všichni viděli Pána a mohli se mu klanět. Pohlédni na něj s vírou a vděčností.
 SKRZE NĚHO A S NÍM A V NĚM: na konci eucharistické modlitby se pozdvihují Tělo a Krev, aby byly obětovány Bohu Otci. Zvednou se výš, poněvadž je Kristus tou nejcennější obětí. Když všichni odpovídáme Amen, říkáme: ano, spojujeme se s Kristovou obětí svou osobní odevzdaností.
 HLE, BERÁNEK BOŽÍ: před přijímáním nám kněz ukazuje Tělo Páně, abychom na něj upřeli pozornost a připravili se jej přijmout. Pohlédni na něj a řekni mu: Pane, nejsem hoden...