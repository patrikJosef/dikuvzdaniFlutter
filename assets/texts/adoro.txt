<b>Klaním se ti vroucně</b>, skrytý Bože náš,
jenž tu ve svátosti sebe ukrýváš.
Tobě srdcem svým se zcela poddávám,
před Tebou svou slabost, Bože, vyznávám.

Zrakem, hmatem, chutí tebe nevnímám,
a jen sluchem svým Tě jistě poznávám.
Věřím vše, co hlásal světu Kristus Pán,
v něm je základ pravdy lidstvu všemu dán.

Na kříži jsi tajil jenom božství své.
Zde je také skryto člověčenství tvé.
Obojí však věřím celým srdcem svým,
o milost Tě prosím s lotrem kajícím.

Rány tvé jak Tomáš vidět nežádám;
že jsi Pán a Bůh můj vroucně vyznávám.
Rač mé chabé víře větší sílu dát,
více v Tebe doufat, víc tě milovat.

Plode smrti Páně, Chlebe života,
v němž se lidem dává Boží dobrota,
dej mé duši stále jenom z tebe žít,
v tobě Boží lásku rozjímat a ctít.

Dobrý Pelikáne, Jezu, Pane můj,
krví svou nás hříšné z hříchů očišťuj,
vždyť jediná krůpěj její stačila,
aby všeho světa viny obmyla.

Rač, ó Jezu Kriste, jenž jsi nám zde skryt,
srdci toužícímu touhu vyplnit,
abych, jak zde hledím s vírou na oltář,
v nebesích Tě jednou spatřil tváří v tvář. 
Amen.