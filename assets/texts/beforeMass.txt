<b>Modlitba před přijímáním</b><br/><br/>
Věřím v tebe, pravý, ve třech osobách jediný Bože. Otče, Synu a
Duchu Svatý, jenž jsi všecko stvořil, všecko zachováváš a
spravuješ, jenž dobré odměňuješ a zlé trestáš. Věřím, že Syn Boží
se vtělil, aby nás vykoupil a že Duch Svatý svou milostí nás
posvěcuje. Věřím, že duše naše je nesmrtelná, milost pak Boží
nám ke spáse nevyhnutelně potřebná. Věřím a vyznávám všecko,
čemu Ježíš Kristus učil, co svatí Apoštolové kázali a čemu svatá
římskokatolická Církev velí věřiti. Tomu všemu věřím, protože jsi
Boží, věčná a neskonalá pravda a moudrost, kteréž nelze, aby
oklamala, ani aby byla oklamána. Bože, rozmnož víru mou!
Doufám, Bože, a důvěřuji se pevně, že mi pro zásluhy Ježíše
Krista ráčíš dáti věčnou spásu, kterou jsi přislíbil všem, kdož tvá
přikázání zachovávají. Proto doufám od tebe, že mi odpustíš
hříchy mé i dáš všechny potřebné milosti, abych si zasloužil
věčnou blaženost. Toto všecko doufám od tebe, poněvadž jsi
všemohoucí, nejvýš dobrotivý, milosrdný a věrný, a proto splniti
můžeš a chceš co jsi přislíbil. V této naději chci žíti a umříti. Bože,
posilni naději mou!
Bože a Pane můj! Miluji tě z celého srdce svého a ze vší síly své,
protože jsi tak neskonale slavný, dobrý a dokonalý. Ty, věčný Otče,
stvořil jsi všecko i také mne. Ty, Pane Ježíši, jsi mne na kříži
vykoupil, ty, Duchu Svatý, mne posvěcuješ. Zdaž je možná láska
větší, než jest láska tvá! Trojjediný Bože, dej mi, bych tě nade
všecko miloval, poněvadž ty jsi mne od věčnosti miloval a jsi nade
všechno lásky hoden. A miluji-li tebe, kterak bych mohl nemilovati
toho, jehož milovati mi kážeš? Jest to bližní můj. Každého člověka,
přítele i nepřítele, chci milovati jako sebe samého pro tebe a v
tobě, ukřižovaný Ježíši můj! V této svaté lásce k tobě a bližnímu
dej mi žíti a umříti, i všecko raději trpěti než jediným hříchem
zarmoutiti tvé srdce láskou planoucí. Bože, rozněcuj ve mně tuto
lásku k tobě vždy více a více a dej, abych v této lásce s tebou
spojen setrval na věky. Amen.<br/><br/>
<b>Modlitba sv. Anselma před přijímáním</b>
<br/><br/>
Pane Ježíši Kriste, Ty jsi podle vůle Otcovy a za spolupůsobení
Ducha svatého zcela svobodně a z pouhého milosrdenství
vykoupil svou smrtí svět z hříchu a věčné smrti: klaním se a
vzdávám úctu, avšak s malou vroucností, jaké jsem pouze
schopen, a s pokornou oddaností Tvému svatému Tělu a Tvé
drahocenné Krvi, které chci přijmout – s díkůčiněním za tak veliké
dobrodiní – k očištění od hříchů a k ochraně před nimi.
Vyznávám, Pane, že jsem velmi hříšný a nehodný, vůbec se jich
dotknout. Avšak důvěřuji té dobrotě, s kterou jsi dal svůj život za
hříšníky, aby se stali spravedlivými, a s níž jsi chtěl sebe obětovat
Otci jako právoplatnou oběť, a odvažuji se, i když jsem hříšník,
přijmout (Tvé Tělo a Tvou Krev), abych se skrze ně stal
spravedlivým. Pokorně prosím Tebe, který se tak laskavě
smilováváš nad lidmi, aby to, co jsi obětoval pro zničení hříchů,
nevedlo k rozmnožení (mých) hříchů, ale k odpuštění a ochraně.
Učiň, Pane, abych (Tvé Tělo a Tvou Krev) tak přijímal ústy a
srdcem a zakoušel vírou a láskou, (učiň,) abych si v jejich síle tak
zasloužil srůst (s Tebou) do podobnosti s Tvou smrtí a Tvým
zmrtvýchvstáním, abych tak umřel starému člověku a žil novou
spravedlností, abych se stal hodným vtělit se do Tvého Těla,
kterým je Církev: ať jsem Tvým údem a Ty mou hlavou, ať
zůstávám v Tobě a Ty ve mně, abys pak při vzkříšení přeměnil mé
ubohé tělo a připodobnil je svému Tělu oslavenému, jak to slíbil
Tvůj apoštol, a já se v Tobě navěky radoval z Tvé slávy, neboť Ty s
Otcem a Duchem svatým žiješ a kraluješ na věky věků. Amen.<br/><br/>
<b>Modlitba sv. Ambrože</b><br/><br/>
Pane Ježíši Kriste, s úctou a bázní přistupuji k oltáři, k tvé svaté
hostině; jsem hříšný člověk, a nespoléhám na své zásluhy, ale
důvěřuji v tvou dobrotu a tvé milosrdenství. Mou duši i mé tělo tíží
mnoho provinění, nebyl jsem dost opatrný ve svých myšlenkách a
slovech. Ty jsi Bůh dobrý a nadmíru vznešený, já ubohý člověk,
plný nesnází a nedostatků. Utíkám se k tobě, zdroji milosrdenství,
spěchám k tobě, abys mě uzdravil, zcela se odevzdávám do tvé
ochrany; nemohl bych obstát před tvým soudem, doufám, že v
tobě naleznu svého Spasitele. Ukazuji ti, Pane, své rány a je mi
hanba, když o nich před tebou mluvím. Vědomí mnoha hříchů mě
skličuje, přesto však doufám v tvé nezměrné slitování. Shlédni tedy
na mne očima svého milosrdenství, Pane Ježíši, věčný Králi. Ty jsi
Bůh a zároveň člověk, pro lidi ukřižovaný. Vyslyš mě, neboť v tebe
doufám. Jsem ubohý a hříšný, smiluj se nade mnou, neboť ty nikdy
neuzavíráš pramen svého slitování.
Buď pozdravena, spasitelná oběti, přinesená za mne a za všechny
lidi na dřevě kříže. Buď pozdravena, vznešená a drahocenná krvi,
vytékající z ran mého ukřižovaného Pána, Ježíše Krista: Tys smyla
hříchy celého světa.
Rozpomeň se, Pane, žes mě stvořil a žes mě vykoupil svou krví.
Lituji svých hříchů a chci je napravit. Sejmi tedy ze mne všechny
mé hříchy a nepravosti, abych mohl čistý na duši i na těle okusit
Svaté svatých. Dej, ať mě nehodného toto přijetí tvého svatého
těla a krve osvobodí od hříchů a dokonale očistí od mých
provinění, ať mě zbaví špatných myšlenek a obnoví ve mně touhu
po dobru, ať mi účinně pomáhá, abych konal, co se ti líbí, a ať
bezpečně chrání mou duši i tělo proti úkladům nepřátel. Amen.<br/><br/>
<b>Modlitba Sv. Tomáše Akvinského</b><br/><br/>
Všemohoucí, věčný Bože, přistupuji k slavení svátosti tvého
jednorozeného Syna, našeho Pána, Ježíše Krista: přistupuji jako
nemocný k lékaři života, jako nečistý k prameni milosrdenství, jako
slepý k světlu věčné jasnosti, jako ubohý a nuzný k Pánu nebe i
země.
Tys nesmírně bohatý a štědrý, prosím tě: uzdrav mě nemocného,
obmyj mě nečistého, osvěť mě slepého, obdaruj mě chudého a
oblékni nahého, abych přijal Chléb andělů, Krále králů a Pána
pánů s takovou úctou a pokorou, s takovou zkroušeností a
zbožností, s takovou čistotou a vírou, s takovým předsevzetím a
úmyslem, jak to vyžaduje spása mé duše.
Dej, ať svátost těla a krve tvého Syna nejen slavím jako obřad, ale
skutečně přijmu se všemi jejími účinky. Dej, ať tělo tvého
jednorozeného Syna, našeho Pána Ježíše Krista, narozeného z
Panny Marie, přijmu tak, abych byl v jeho tajemném těle živým
údem. Nyní přijímám tvého milovaného Syna skrytého pod
svátostnými způsobami; dej, ať na něj mohu v nebi navěky patřit
tváří v tvář. Neboť on s tebou žije a kraluje na věky věků. Amen.<br/><br/>
<b>Modlitba k Panně Marii</b><br/><br/>
Svatá Panno Maria, láskyplná a milosrdná Matko, já, nehodný a
ubohý hříšník, obracím se k tobě celým svým srdcem a celou svou
myslí a prosím tě: jako jsi stála pod křížem svého milovaného
Syna, tak stůj milostivě i při mně a při všech kněžích, když slavíme
nejsvětější oběť, ať provázeni tvou přízní konáme tuto svou službu
tak, aby byla důstojná trojjediného Boha hodná jeho zalíbení.
Amen.