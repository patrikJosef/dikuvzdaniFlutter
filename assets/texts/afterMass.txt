<b>Modlitba po sv. přijímání</b><br/><br/>
    Ježíši, již jsi ke mně přišel, již jsi v mém srdci. Pozdravuji tě, milý
    Spasiteli! Klaním se ti, objímám tě, vinu tě k svému srdci. Děkuji ti,
    že jsi ráčil zavítati do mého ubohého srdce. Maria, můj svatý
    Anděle Strážný, moji svatí patronové, vzdávejte díky Pánu Ježíši
    za mne!
    Dobrý Ježíši, ty ses mi zcela daroval, také já se ti zcela daruji, a
    proto chci býti od této chvíle tvým, zcela tvým. Chci, aby moje duše
    zcela tobě náležela, by mé tělo, všecky mé mohutnosti, mé smysly
    jen tobě sloužily a jen tobě líbiti se snažily. Tobě, Ježíši, zasvěcuji
    všecky své myšlenky, svá přání, své náklonnosti, své řeči, své
    skutky, svůj celý život. Dosti dlouho jsem tě urážel, tohoto dne a
    ostatních dní svého života chci zcela k tomu použíti, bych tě
    miloval. Čiň se mnou a se vším, co mého jest, jak se ti líbí.
    Blahoslavená Rodičko Boží, ty jsi nám přivolala Spasitele s nebe;
    tvým prostřednictvím dostalo se i mně té nevýslovné milosti, že týž
    Spasitel do srdce mého sestoupil. Proto sjednocuji se s pocity,
    jimiž oplývala duše tvá, když jsi Boha ve svém lůně chovala, a v
    nadšeném chvalozpěvu, jenž tehdy vytryskl ze srdce tvého, volám:<br/><br/>
    Velebí duše má Hospodina, a duch můj zaplesal v Bohu, Spasiteli
    mém, že vzhlédl na ponížení služebnice své, neboť od této chvíle
    blahoslaviti mě budou všecka pokolení. Neboť veliké věci učinil
    ten, jenž jest mocný; a svaté jest jméno jeho a milosrdenství jeho
    trvá od pokolení do pokolení, těm, kteří se ho bojí. On učinil mocné
    věci ramenem svým. Rozptýlil pyšné smýšlením srdce jejich,
    sesadil mocné s trůnu a povýšil nízké. Lačné naplnil dobrými
    věcmi, a bohaté propustil prázdné. Ujal se Izraele, služebníka
    svého, pamětliv svého milosrdenství, jakož byl mluvil k otcům
    našim, s hledem k Abrahámovi a potomstvu jeho na věky.
    Sláva Otci i Synu i Duchu Svatému, jakož bylo na počátku, i nyní i
    vždycky, a na věky věků. Amen.<br/><br/>
    <b>Modlitba sv. Tomáše Akvinského</b><br/><br/>
    Děkuji ti, svatý Otče, všemohoucí, věčný Bože, žes mě hříšníka,
    svého nehodného služebníka, ne podle mých zásluh, ale veden
    jedině svým milosrdenstvím nasytil drahocenným tělem a krví
    svého Syna, našeho Pána Ježíše Krista.
    Prosím tě, ať toto svaté přijímání není důvodem k mému
    potrestání, ale spásonosným prostředkem k dosažení tvého
    slitování; ať upevní mou víru a posilní dobrou vůli; ať ze mne
    vymýtí neřesti a vzdálí ode mne hříšnou žádostivost; ať ve mně
    rozmnoží lásku a trpělivost, pokoru a poslušnost, a všechny ostatní
    ctnosti; ať je mi pevnou ochranou před úklady všech viditelných i
    neviditelných nepřátel; ať ve mně dokonale utiší neklid těla i duše;
    ať mě pevně přimkne k tobě, jedinému a pravému Bohu, abych v
    tobě šťastně dosáhl svého cíle.
    Prosím tě, Bože, přiveď mě hříšníka k té velkolepé hostině v nebi,
    kde ty se svým Synem a Duchem svatým jsi pro své svaté pravým
    světlem, úplným nasycením, stálou radostí, dokonalou blažeností
    a vrcholným štěstím. Amen.<br/><br/>
    <b>Duše Kristova</b><br/><br/>
    Duše Kristova, posvěť mne,<br/>
    Tělo Kristovo, uzdrav mne,<br/>
    Krvi Kristova, napoj mne!<br/>
    Vodo z boku Kristova, obmyj mne,<br/>
    Umučení Kristovo, posilni mne!<br/>
    Ó dobrý Ježíši, vyslyš mne!<br/>
    Ve své rány ukryj mne,<br/>
    odloučit nedej od sebe.<br/>
    Úkladu zlého uchraň mě!<br/>
    V hodině smrti navštiv mne,<br/>
    přijíti k sobě přikaž mně,<br/>
    na nebi věčně ať chválím tě<br/>
    na věky věků! Amen.<br/><br/>
    <b>Odevzdání se</b><br/><br/>
    Přijmi, Pane, všechnu mou svobodu. Přijmi mou paměť, můj rozum
    a všechnu mou vůli. Všechno, co mám a co mi patří, mám od tebe:
    všechno ti to odevzdávám, nalož s tím podle své vůle. Jenom o
    lásku k tobě tě prosím a o tvou milost, to mi stačí, nic jiného už
    nežádám.<br/><br/>
    <b>Modlitba k našemu ukřižovanému Pánu Ježíši
    Kristu</b><br/><br/>
    Můj dobrý, láskyplný Ježíši,
    před tvou tváří padám na kolena
    a plný soucitu a bolesti sám u sebe uvažuji
    a rozjímám o tvých pěti ranách,
    mám na mysli, co už prorok David vložil do tvých úst:« Probodli mi
    ruce i nohy,
    spočítat mohu všechny své kosti »(Žl 22 (21), 17).
    Z celé duše tě vroucně žádám a zapřísahám:
    vlej do mého srdce živou víru, naději a lásku,
    opravdovou lítost nad spáchanými hříchy
    a pevnou vůli je napravit.<br/><br/>
    <b>Modlitba k Panně Marii</b><br/><br/>
    Nejsvětější Panno a Matko, Maria, přijal jsem tvého milovaného
    Syna; tys ho počala ve svém neposkvrněném lůně, tys ho porodila,
    živila a radostně objímala ve svém náručí. Prosím tě tedy, milá
    Matko, vypros mi odpuštění všech mých hříchů i hojnou milost,
    abych tvému Synu od nynějška věrněji sloužil, a také vytrvalost až
    do konce, abych ho mohl s tebou chválit po všechny věky věků.
    Amen.<br/><br/>
    <b>Modlitba připisovaná papeži Klementu XI.</b><br/><br/>
    Věřím, Bože, ale ať věřím pevněji; doufám, ale ať doufám
    odevzdaněji; miluji, ale ať miluji vroucněji; lituji, ale ať lituji
    opravdověji.
    Klaním se ti jako původci a počátku všeho; toužím po tobě jako po
    posledním cíli; chválím tě jako stálého dobrodince; vzývám tě jako
    milostivého ochránce.
    Veď mě svou moudrostí, udržuj spravedlností, utěšuj laskavostí,
    ochraňuj svou mocí.
    Předkládám ti, Bože: své myšlení, chci přemýšlet o tobě, své
    mluvení, chci rozmlouvat o tobě, své jednání, chci jednat podle tvé
    vůle, své utrpení, chci je snášet pro tebe.
    Chci to, co chceš ty, chci to proto, že to chceš ty, chci to tak, jak to
    chceš ty, chci to tak dlouho, dokud to chceš ty.
    Prosím tě, Bože: osvěť můj rozum, rozněť mou vůli, očisť mé
    srdce, posvěť mou duši.
    Ať oplakávám minulé hříchy, přemáhám budoucí pokušení,
    napravuji hříšné náklonnosti, získávám potřebné ctnosti.
    Nauč mě, Bože: milovat tebe, nemilovat sebe, horlivě sloužit
    bližnímu, nesloužit marnostem světa.
    Ať se snažím poslouchat představené, přicházet na pomoc
    podřízeným, starat se o přátele, odpouštět nepřátelům.
    Ať přemáhám poživačnost zdrženlivostí, lakotu štědrostí, hněv
    mírností, vlažnost horlivostí.
    Ať jsem rozvážný, když mám rozhodovat, stálý, když mi hrozí
    nebezpečí, trpělivý, když musím snášet protivenství, pokorný, když
    se mi všechno daří.
    Ať jsem při modlitbě soustředěný, v jídle a pití střídmý, v plnění
    povinností horlivý, v předsevzetích vytrvalý.
    Ať se snažím o vnitřní nevinnost, skromné vystupování, příkladné
    chování, spořádaný život.
    Ať se neustále snažím ovládat svou povahu, prospívat v milosti,
    zachovávat přikázání, směřovat ke spáse.
    Ať se od tebe učím: jak pomíjivé je to, co je pozemské, jak veliké je
    to, co je božské, jak krátké je to, co je časné, jak trvalé je to, co je
    věčné.
    Ať žiji tak, aby mě nepřekvapila smrt, ať jednám tak, abych se
    nemusel bát soudu, ať se chovám tak, abych unikl peklu a dosáhl
    nebe. Skrze Krista, našeho Pána. Amen.